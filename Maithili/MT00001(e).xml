<?xml-stylesheet type="text/css" href="home.css"?><Doc id="mai-w-media-MT00001(e)" lang="Maithili"><Header type="text"><encodingDesc><projectDesc>CIIL-LDCIL Maithili Corpora, Monolingual Written Text</projectDesc><samplingDesc>Simple written text only has been transcribed. Diagrams, pictures, tables and verses have been omitted. Samples taken from page 52-66 </samplingDesc></encodingDesc><sourceDesc><biblStruct><source><category>Aesthetics</category><subcategory>Biographies</subcategory><text>Book</text><title>tArAshaMkara baMdyOpAdhyAya</title><vol /><issue /></source><textDesc><type /><headline /><author>Mahashweta devi</author><editor>Bhimnath jha</editor><translator>Nibha Singh</translator><words>3862</words><letters>11091</letters></textDesc><imprint><pubPlace>New Delhi</pubPlace><publisher>Sahitya Akademi</publisher><pubDate>1996</pubDate></imprint><idno type="CIIL code" /><index>MT00001(e)</index></biblStruct></sourceDesc><profileDesc><creation><date /><inputter>H.S.Rupa</inputter><proof>Arun Kumar Singh</proof></creation><LangUsage>Maithili</LangUsage><ScriptUsage>Devanagari</ScriptUsage><wsdUsage><writingSystem id="ISO/IEC 10646">Universal Multiple-Octet Coded character Set(UCS).</writingSystem></wsdUsage><textClass><channel mode="w">print</channel><domain type="public" /></textClass></profileDesc></Header><text><body><p>पुरान आलोचक "नागिनि कन्यार काहिनी" (सर्प-स्त्रीक कथा)क बड़ प्रशंसा कैने छथि, मुदा सर्प-भगवतीक मुख्य पुजारिन एवं मुख्य सर्प-चिकित्सकक मध्य युग-पुरान प्रतिद्वन्द्विताक कथा मुख्यतः साँप और ओकर सभक विषयमे सार्वजनिक अज्ञानपर आधारित अछि। यदि क्यो ई बुझैत अछि जे साँप मात्र एक आन सरीसृप प्राणी, अपन अधिकारमे जन्तु-जगतक एकटा सदस्य थिक तँ कथा अविश्‍वसनीय लागत। यदि क्यो ई बुझैत अछि जे साँप एकटा ससीसृप प्राणी नहि भ’ क’ एख हजार चीज थिक तखन स्त्री सभक स्वभाव और व्यवहारमे साँप-सन बनबाक कथा आशु-विश्‍वासी प्रतीत होयत। एक गरीब, गामक प्राथमिक शिक्षक सीतानाथक कथा "संदीपन पाठशाला", एकरासँ बड़ बेसी महत्वक अछि। एहन शिक्षकक त्रासदी हुनका लेल बड़ वास्तविक छल। ई शिक्षक जे राष्ट्रकेँ साक्षरतामे प्रवर्तित करबैत अछि ओ शिक्षक-वृन्दमे न्यूनतम वेतन भोगी अछि। ताराशंकर १९४६ ई.क पहिल संस्करणक भूमिकामे लिखलनि: "पाठशालाक शिक्षक सभक विषयमे किछुओ कहबाक नहि अछि। हुनका सभक आवश्यकता और खुशी पूर्णतःउपेक्षित अछि। हुनका सभक विषयमे थोड़ सन हास्यजनक कथा सभ लिखल गेल अछि......सीतानाथ हमरा लेल बड़ वास्तविक अछि। हम ओकरा जनने छी। "उपन्यास" १८९३/९४ ई.मे प्रारम्भ होइत अछि। एकटा कृषकक पुत्र सीतानाथ मैट्रिक पास करबामे विफल रहैत अछि मुदा गाममे शिक्षा प्रसारक उद्देश्यमे अपन जीवन समर्पित करबाक निश्‍चय करैत अछि। बादमे ओ एकटा प्राथमिक विद्यालय वा "पाठशाला" खोलैत अछि। पाठशाला चलैबाक ओकर पहिल प्रयास उच्च वर्गीय ग्रामीण सभक द्वारा विफल क’ देल जाइत अछि जे ओखरा ईर्ष्यासँ एकटा खादी कटनिहार एवं राष्ट्रवादी विचारक उपदेशकक रूपमे पुलिसकेँ सूचित क’ दैत अछि। ओ निम्न कुलक एकटा व्यक्‍तिक पढ़ैबाक साहस रखबाक अपमान बर्दाश्त नहि क’ सकल। सीतानाथक संरक्षिका जमींदारक विधवा छली जकर पुत्र धीरनन्द सीतानाथक पूर्व-छात्र अछि और जे १९२१ ई. मे बन्दी बना लेल जाइत अछि। पुलिस सीतानाथकेँ पाठशाला बन्द करबाक लेल बाध्य करैत अछि। मुदा सीतानाथ एकटा वृक्षक तरमे बाहरी पाठशाली खोलैत अछि। दरिद्रतम परिवार सभसँ छात्र सभ अबैत अछि। ओकर एक छात्र छात्रवृत्ति पबैत अछि। अनेक विषमताक विरुद्ध और घोर गरीबीक मध्य सीतानाथ अपन पाठशाला चलबैत अछि। ओकर वैयक्‍तिक जीवन पूर्णतः उपेक्षित अछि। समय बदलैत अछि। १९३० ई. मे आयोजित एक सम्मेलनमे गाममे निःशुल्क पाठशाला चलैबाक निर्णय लेल जाइत अछि। सीतानाथ अत्यधिक पुस्कृत अनुभव करैत अछि। ओखर आँखि कष्ट दैत अछि और जखन ओ प्रायः आन्हर भ’ जाइत अछि तखन सेवा-निवृत्त होयबाक लेल वाध्य भ’ जाइथ अछि। एहि बीच ओ अपन पत्‍नीकेँ गमा चुकल अछि। ओकर एकमात्र पुत्री विधवा भ’ गेल अछि। सीतानाथ भाग्यक संग अपन सामंजस्य स्थापित करबाक प्रयास करैत अछि। 1947 ई. अबैत अछि। धीरनन्द, जे आब एक प्रसिद्ध लेखक अछि, सीतानाथसँ भेँट करबाक लेल अबैत अछि। ओ सीतानाथक आँखिक जाँच करबाक लेल ओकरा लग कलकत्ता ल’ जैबाक प्रस्ताव रखैत अछि। स्वयंकेँ भाग्यकेँ समर्पित क’ देबाक पश्‍चात् ओकरा शांति भेटि गेल अछि। धीरनन्द ओकर समक्ष झुकि जाइथ अछि किएक तँ ओ सीतानाथमे महानता देखैत अछि। सीतानाथ एक प्रतिनिधिक भारतीय अछि जे अपन निम्न कुल स्वीकार करैत अछि तथापि समाजक प्रति जे वचन बद्धता ओ अनुभव करैत अछि ओकरा पूर्ण करबाक प्रयास करैत अछि। अंत धरि ओ जमींदार और ब्राह्मण सभक प्रति निष्ठावान रहैत अछि। ताराशंकर ओकरा, केहन होयबाक चाही, ओनहन नहि बनौलनि। ओ जीवनमे जे कुछु प्रतीक देखलनि ओकर अनुसारेँ सीतानाथकेँ चित्रित कयलनि। अत्यन्त हृदयस्पर्शी एहि कथाकेँ बड़ संयमक संग कहल गेल अछि जे ताराशंकरक सामान्य सद्‍गुण नहि थिक। ताराशंकरक गामक प्राथमिक शिक्षाक दशाक ज्ञानक कारणेँ कथा वास्तविक भ’ गेल अछि। एक समय प्राथमिक शिक्षाक एकमात्र पाठशाला सभकेँ गाममे स्थापित नव प्राथमिक विद्यालय सभक संग-संग प्राथमिक विद्यालय सभ मे परिवर्तित क’ देल गेल।ओ सरकारी कानून और संशोधनक आधार पर प्राथमिक शिक्षाक इतिहासक रूपरेखा प्रस्तुत कैलनि। गाममे एकटा प्राथमिक स्कूल शिक्षकक जीवन पर बादक लेखक सभक द्वारा विचार नहि कैल गेल अछि यद्यपि प्राथमिक शिक्षक अखनहु निर्दयतासँ उपेक्षित छथि और अखनहु ओ राष्ट्रकेँ भीषण निर्धनता एवं दुर्भाग्यक बीच साक्षरतामे प्रवर्तित करैत आबि रहल छथि। सीतानाथ पुस्तकक सर्वोत्तम चित्रित चरित्र अछि। आन सभ पात्र गौण भ’ जाइत अछि और सीतानाथक चारू दिस घुमैत अछि। धीरनन्दक संग, जे अंशतः स्वयं लेखकक चित्रण थिक, लेखकक सहानुभूति देखल जाइत अछि, मुदा धीरनन्दक काज उपन्यासमे थोड़ सन अछि।</p><p>चिकित्सा महाविद्यालयसँ उपाधि नहि प्राप्त कैनिहार एक चिकित्सकक विषयमे एक उपन्यास "आरोग्यनिरेतन" (एकटा अस्पतालक नाम)क विषयमे बहुत किछु कहल गेल अछि। एक समर्पित ग्राम-चिकित्सकक विषयमे ई उपन्यास, विषय-वस्तुक दृष्टिमे एक पुस्तकसँ बेसी महत्त्वक अछि। नायक जीवन मोशाय नब्ज बड़ नीक जकाँ पढ़ि सकैत अछि और आसन्न मृत्युक विषयमे ओकर ज्ञान अलौकिक अछि। चिकित्सकक रूपमे ओकर ई कर्त्तव्य थिक जे ओ लोक सभक मृत्युसँ रक्षा करबाक प्रयास करय। एकटा रूमानीक रूपमे ओकरा मृत्युक कल्पनासँ प्रेम अछि। ओ मृत्युक कल्पना एक भयानक रूपसँ मोहक स्त्रीक रूपमे करैत अछि। ओ असकर, एकक पश्‍चात् दोसर विषय-वस्तुक रचनाक अवसर दैत अछि। ओकर अतीत और मंजरीक लेल ओकर युवा प्रेम सम्पूर्ण पुस्तकमे अंत धरि नायकक संस्मरण सभक माध्यमसँ व्याप्त अछि और अन्तमे मंजरी एक वृद्धाक रूपमे चित्रित भेल अछि। पुनः औकर वैयक्‍तिक जीवन एक पृथक विषय-वस्तु थिक। ओकर पत्‍नी जे एक तीक्ष्ण बजनिहार एवं स्वत्वबोधक महिला अछि, क संग ओकर तनावपूर्ण सम्बन्ध अछि। जखन ओकर एकमात्र पुत्र मुइल छल तखन शान्त रहबाक कारणेँ ओ ओकरा कखनो क्षमा नहि कैलक। जीवन मोशायक कथाक संग-संग चिकित्सा शास्त्रक पुरान आयुर्वेदिक पद्धति और व्यवहृत आधुनिक पद्धतिमे अनुरूपता लेखककेँ औषधीय प्रणालीक दुनू शाखक विषयमे अपन व्यक्‍तिगत विचार अभिव्यक्‍त करबाक अवसर दैत अछि। ताराशंकर दृढ़ विश्‍वासक संग लिखैत छथि जे पुरान आयुर्वेदिक चिकित्सक भाग्य और ईश्‍वरक शक्‍तिकेँ स्वीकार करैत अछि, मुदा आधुनिक व्यवसायी नहि। जाहि ठाम आयुर्वेदिक प्रणाली शरीरकेँ रोगमुक्‍त करैत अछि। एवं चित्तक स्वासथ्य लाभक ध्यान रखैत अछि ओहिठाम आधुनिक प्रणाली एकमात्र शरीरक स्वास्थ्यलाभमे संलग्न रहैत अछि एवं वैज्ञानिक शोध द्वारा प्राप्त शक्‍तिक अतिरिक्‍त कोनो शक्‍तिकेँ नहि स्वीकार करैत अछि। पुस्तक एहन सामान्यानुमान सभसँ भरल अछि। जीवन मोशाय पुरान विचारधाराक प्रतिनिधित्व करैत अछि। एकटा युवा-चिकित्सा व्यवसायी नव विचारधाराक प्रतिनिधित्व करैत अछि। ओ संघर्ष करैत अछि और एक-दोसराकेँ बुझैत जाइत अछि और अन्तमे दुनूक मध्य एक स्निग्ध सम्बन्ध उत्पन्न होइत अछि। जाहि तरहेँ लोक आसन्न मृत्युक प्रति प्रतिक्रिया देखबैत अछि ओ जीवन मोशायकेँ मोहित क’ लैत अछि। ओकरा ई देखबामे आनन्द अबैत अछि जे लोक ओकर प्रेयसी मृत्युक पदचापपर कोना प्रतिक्रिया करैत अछि। ओ अपन मृत्युक प्रतीक्षा सेहो करैत अछि। मंजरीक स्मरण प्रति निष्ठा ओकरा अपन पत्नी अतरकसंग गम्भीर सम्बन्ध नहि बनबै देलक। यैह कारण अछि जे वृद्धावस्थामे दुनू अपन-अपन एकान्तमे दफनायल अछि। आब मात्र मृत्यु जीवन मोशायकेँ अपराध और विषादक स्मृतिक देवालक मध्य स्वगृहीत बन्दीकरणसँ मुक्‍तक’सकैत अछि। जीवन मोशायकेँ छोड़ि आन सभ पात्र आन पुस्तक सभमे ताराशंकर द्वारा पूर्व निर्मित पात्र सभक रूपान्तरण थिक। अतर "धतृदेवता"क गौरीक अतिरिक्‍त विकास थिक। रचना असंगठित एवं जीवन मोशायक संस्मरणात्मक प्रलापसँ बोझिल अछि। भारतीय मृत्यु-दर्शनक चित्रणक लेल पुस्तक अत्यन्त प्रशंसित भेल अछे। एहन चित्रण आधुनिक पाठकक लेल बोधगम्य हैत अथवा नहि ई पूर्णतः ओहि पाठकपर निर्भर करैत अछि जे एकरा पढ़ैत अछि। संदिग्ध मस्तिषक वला पाठक सभक लेल एहन चित्रणकेँ स्वीकारब कठिन भ’ सकैत अछि। मुदा जीवन मोशायक चरित्र एवं किछु आन प्रसंग पाठकक स्मृतिमे दीर्घकाल धरि रहत, जेना कि मंजरीक संग जीवन मोशायक अन्तिम भेँट। मंजरी ओकरा लेल मृत्युक संदेश अनैत अछि किएक तँ एकर पश्‍चात् ओ शीघ्रहि मरि जाइत अछि। मृत्युसँ ओकरा अन्तिम शांति भेटैत अछि।</p><p>अपराध और दण्ड, पाप और प्रायश्‍चित, कानून और अपराधी दीर्घ समय धरि ताराशंकरकेँ आकर्षित कयलक और अपन सम्पूर्ण लेखनक जीवन वृत्तिमे ओ एहि विषय-वस्तु सभक विषयमे लिखने छथि। "विचारक" (न्यायधीश) मे नायक न्यायधीश पाश्‍चातापक पापशंका भोगैत अछि जखन ओ एकटा अपराधीकेँ आश्‍चर्यजनक परिस्थितिक दवाब मे अपन भायक मृत्युक कारण बनबाक दोषी ठहरबैत अछि किएक तँ ओ अपन जुआनीकेँ स्मरण करैत अछि जखन ओ अपन पहिल पत्‍नीकेँ जरि क’ मरैसँ नहि बचैने छल। सिद्धदोषीक कथा और ओकर अपन कथा समानान्तर चलैत अछि। कथावस्तु पाठककेँ टैगोरक एक-दूटा लघुकथा सभक स्मरण करा सकैत अछि। अपराध और दण्डक ई कथा नाटकसँ प्रभावित, सुगठित और अत्यन्त नीतिसंगत अछि। धर्मोपदेश और संदेश सभसँ भरल रहितहुँ ई एक लघु पुस्तकक रूपमे रोचक अछि किएक तँ ई हुनक विस्तृत उपन्यास सभ जे ओ सामान्यतया लिखैत छलाह ओकरासँ भिन्न अछि। हुनक सर्वाधिक लोकप्रिय उपन्यास सभमे सँ एक "सप्तपदी" (सात पद) एहन एक व्यक्‍तिक स्मरणमे लिखल गेल छल, जकरा लेखक १९१६ ई. क आरम्भमे जनने छलाह। ई हिन्दू व्यक्‍ति एक छात्रक रूपमे कलकत्ता आयल छल और एकटा एंग्लो इंडियन लड़कीसँ प्रेम करय लागल छल। स्वयंकेँ ईसाई धर्ममे परिवर्तित करबाक पश्‍चात् ओ ओकरासँ विवाह करबाक निश्‍चय क’ लेने छल। चालीस वर्षक पश्‍चात् ताराशंकरकेँ ओ व्यक्‍ति हिमालय पर्वतक मध्य एक छोट सन गिरजाघर मे भेटल। ओ व्यक्‍ति कहलक जे ओ लड़की ओकर आँखि खोलि देने छल किएक तँ ओ एहन व्यक्‍तिसँ विवाह करबासँ अस्वीकार क’ देने छल जे एकटा लड़कीक लेल अपन धर्म त्यागि सकैत अछि। ताहि हेतु ओ व्यक्‍ति ईश्‍वरक सेवा करय लागल किएक तँ मात्र ईश्‍वरे ओकरा एक स्त्रीक प्रेमसँ महत्तर प्रेम द’ सकैत छल। नायक, श्रद्धेय कृष्णस्वामी एही व्यक्‍तिक चरित्रपर आधारित अछि। द्वितीय विश्‍वयुद्धक एक सुन्दर शिविर-पारिचारिका हुनका नायिकाक कल्पना देलक। सुलिखित और संक्षिप्त ई पुस्तक मात्र अपन रोचकताक लेल अखनो स्मरण कैल जाइत अछि। किएक तँ एहि पुस्तककेँ लिखबाक लेल ताराशंकर अपन सुविदित क्षेत्र, ग्राम और ग्रामीण सबसँ विषयान्तर भ’ गेल छलाह। भौतिक लालसाक खोजमे मृत्युमे अन्त पएनिहार एक नास्तिकक कथा "योगभ्रस्ट"क विषय-वस्तु थिक। नायक सुदर्शन आधुनिक डॉ. फॉस्ट थिक। ओ अपन अन्वेषण ईश्‍वरक ज्ञानसँ प्रारम्भ करैत अछि मुदा स्वर्ण मूर्तिकेँ पिघलाबैपर समाप्त करैत अछि जे ओकर प्रियाकेँ संत्रस्त क’ दैत अछि। उटपटांग घटना सभक क्रम एवं सुदर्शन द्वारा कैल गेल हत्या सभक पश्‍चात् ओ बन्दी बना लेल जाइत अछि और मृत्युसँ दण्डित कैल जाइत अछि। ओ मृत्यु-कक्षमे अपन जीवन-कथा अपराध-स्वीकरणक रूपमे लिखैत अछि। एहि पुस्तकमे ताराशंकर सुदर्शनक पतनक आरोपण ओकर नास्तिकता पर करैत छथि। जहिना नायक ईश्‍वरकेँ अस्वीकार करैत अछि ओकर पतन प्रारम्भ भ’ जाइत अछि। लेखकक नैतिक मनोवृत्ति होइतहुँ सुदर्शन एक रूचिकर पात्रक रूपमे प्रकट होइत अछि। ओकरामे जीवनक लेल उत्साह, कामुकता, शक्‍ति, लाभ और जिज्ञासा-सभक अधिकता अछि। ओ एक अपराधी होएब पसिन्न करैत अछि किएकतँ अपराधीक जीवन ओकरा स्वतन्त्रता दैत अछि। ई पुस्तक छोट अछि मुदा सुदर्शनक चरित्र-चित्रण ई दर्शबैत अछि जे ताराशंकर सुदर्शन सन लोक सभकेँ नहि बिसरल छथि, अपन अपरिष्कृत, आदिम रूप मे भेटयवला लोक, एहन लोक जे जीबाक लेल जीबैत अछि औऱ एहि प्रकारेँ रूढ़ि बद्ध पाखंड़ी समाजमे अनुपयुक्‍त सिद्ध भ’ जाइत अछि।</p><p>मुदा ई सभ एवं आनो बहुत सभ पुस्तक जे ओ अपन अन्त समय धरि लिखैत रहलाह, उपन्यासकारक रूपमे हुनक क्रमक ह्लास दर्शबैत अछि। "हाँसुली बाँकेर उपकथा" हुनक लिखल अन्तिम महान रचना अछि। अन्त समयक आसपास ओ स्वयंकेँ प्रायः दोहरौलनि। एक भावनात्मक एवं आवेगशील लेखकक रूपमे ओ जे देखलनि, सभक विषयमे लिखलनि ओ जे शहरमे रहलाह ओहिमे हुनक जड़ि कहियो नहि जमल। ओ पूर्वविमर्शित और उपार्जित ज्ञानक आधारपर लिखनिहारमे सँ नहि छलाह। तेँ जखन ओ शहरी विषय-वस्तुपर लिखलनि, ओ असफल भ’ गेलाह। नैतिकताक अभाव, नास्तिकता और विश्‍वासक अभाव प्रायः हुनक ध्यानकेँ घरेलक। एकटा उपन्यासकारक रूपमे ई सभ हुनकर मदद नहि कैलक। "हाँसुली बाँकेर उपकथा"क पश्चात् ओ अठ्ठासी पुस्तक लिखलनि जाहिमे कतेको उपन्यास छल मुदा ओहिमे सँ कोनहु मे ओ पुरनाशक्‍ति नहि देखयलनि।</p><p>उपन्यासकारक रूपमे ताराशंकरक की उपलब्धि अछि? हुनक परिसम्पत्ति की अछि और कोन सभ बात मे हुनक असफलता निहित अछि। गत कैक वर्षसँ आलोचक पाठक सभपर निरन्तर ई बल दैत आबि रहल छथि जे एकमात्र शरत्‍चन्द्रकेँ छोड़ि ताराशंकर, विभूतिभूषण और माणिक ई तीनू बनर्जी, टौगोरक पश्‍चात् बंगला-उपन्यासक इतिहास मे तीनटा मीलक पाथर छथि और ताराशंकर तीनूमे सभसँ महान छथि। आलोचनात्मक एवं वस्तुगत दृष्टिसँ ताराशंकरक उपलब्धिक मूल्य निर्धारण करबाक समय आबि गेल अछि। बंगला आलोचनामे आइ वस्तुपरकता प्रायः अविद्यमान अछि। गत बीस सालसँ प्रत्येक साल हमार सभकेँ एकटा बंगाली रोमाँ-रोलाँ अथवा एकटा बंगाली दोस्तोएवस्की अथवा एकटा बंगाली तॉल्सतॉयसँ परिचय करा देल जाइत अछि। विभिन्न दल अपन-अपन दलक लेखक सभक लेल सभसँ ऊँच पीठिका बनबैवला चेहरा सँ बेसी व्यस्त अछि। एहन एकपक्षीय आलोचना वास्तवमे एकटा प्रभावशाली लेखककेँ कोन सीमा धरि क्षति पहुँचा सकैत अछि एकर सभसँ नीक उदाहरण माणिक बनर्जी छथि। हुनक सभसँ नीक रचना "पद्मा नदीर माँझी" और "पुतुल नोचेर इतिकथा", द्वितीय विश्‍वयुद्ध सँ बहुत पहिनहि प्रकाशित भेल छल। चारिम दशकक प्रमुख उपन्यासकार सभमे सँ एकक रूपमे हुनक उचित प्रशंसा कैल गेल छल। मुदा, युद्धक समयमे अपन दृढ़ धारणाक कारणें ओ साम्यवादी सभसँ मिली गेल छलाह। बादमे जे सभ पुस्तक ओ लिखलनि से पहिलुक दुनू रचनाक पराकष्ठा धरि नहि पहुँचल। शीघ्रहि पूर्व आलोचकक हुनका प्रति उत्साह शान्त पड़ि गेल, जे कि पुनः गलत छल, एवं आलोचनाक एकटा नव शाखा हुनक बादक लिखल गेल रचना सभपर, जे पूर्व लिखित दुनू उपन्यासक समकक्ष नहि छल, जोड़ दैत हुनक प्रशंसा प्रारम्भ क’ देलक। आजुक एकटा शाखा बादक उपन्यास सभपर कम बल दैत अछि तँ दोसर शाखा पहिलुकपर। माणिक बनर्जी एहिपर केहन प्रतिक्रिया करितथि एकर अनुमान लगैबाक प्रयास नहि करब बेसी नीक अछि किएक तँ हुनक विचार बड़ स्वतंत्र छल और हुनक प्रतिक्रिया प्रभावशाली होइत छल।</p><p>आन दुनू लेखकक संग तुलना करैत ताराशंकर बंद्योपाध्यायक आकलन करब सम्भव नहि अछि। तीनू एक दोसरासँ सुस्पस्ट ढंगसँ भिन्न छलाह। मतैक्यताक एहन कोनो बिन्‍दु नहि अछि जकरा ओ सभ एक संग बेटैत छथि। ताराशंकर, सामाजिक ढ़ाँचाक हृदयमे लागल घुनक विश्‍लेषक नहि छथि और ने पहिलुक उल्लिखित दुनू रचनामे माणिक बनर्जी सन् भाग्यवादी। हुनकामे विभूति भूषणसँ समानताक सेहो कोनो विन्दु नहि अछि, मुदा कोन लेखकमे अछि? विभूति भूषण जकाँ जीवनक रहस्य और प्रकृतिसँ प्रेम करबाक लेल बड़ बेसी मानसिक क्षमता और विवेक अपेक्षित अछि। "पथेर पाँचाली"क अपुक शैशवक विपत्ति औऱ गरीबीक स्मरण के करैत अछि? मात्र एकटा शिशुक काल्पनिक आँखिसँ देखल गेल मोहक संसारक स्मरणे सदिखन पाठकक संग रहि जाइत अछि और ओ लेखकक प्रति ओकरा मानव-मनोभाव तथा एक जंगली फूलक पँखुड़ीमे समान रूपसँ अभिव्यक्‍त परमानन्दकेँ अनुभव करबाक और देखबाक अनुमति देबाक लेल कृतज्ञ अनुभव करैत अछि। बंगला साहित्यमे विभूतिभूषणक कलाक नहि तँ पूर्ववर्तिता अछि और न उत्तरवर्तिता। ओ बंगला उपन्यास परम्पराक तर्क संगत निष्कर्ष नहि छथि। कोनो आन लेखक "पथेर पाँचाली" या "अरण्यका" (जंगल) नहि लिखि सकैत छल कियैक तँ एखटा ग्रामीण बालकक शैशव अथवा एक अक्षत जंगलक आदिम और भव्य सुन्दरता ओकरा एक प्रमुक उपन्यासक अनुकूल विषय नहि प्रतीत हैत। विभूति भूषण आन कोनहु लेखनसँ विशेष रूपेँ अप्रभावित एकमात्र लेखक छथि। माणिक बनर्जीक प्रमुख कथा सभ सेहो जगदीश गुप्तक आलोचनात्मक विशेलषण और अवचेतनमे नुकायल दुष्टताक परीक्षण करैत अनावरण करबाक किछु प्रभाव सभकेँ प्रतिबिम्बित करैत अछि। अन्यथा माणिक बनर्जीक सेहो हुनका समय धरि बंगला उपन्यासक परम्परासँ बहुत किछु बाहर कहल जा सकैत अछि।</p><p>मुदा ताराशंकरक विषयमे ई बात नहि कहल जा सकैत अछि। ओ विषय वस्तुक प्राचीन मान्यता सभक समर्थनमे, महाकाव्य और मिथक शास्त्रमे आपस जायमे-बहुत किछु परम्परावादी मनुष्य छलाह, जखन कि आन दुनू एहन नहि छलाह। यद्यपि विभूतिभूषणकेँ महाकाव्यक गम्भरी ज्ञान छलनि।</p><p>ताराशंकर पाठक वर्ग द्वारा एतेक सहजतासँ कियेक स्वीकार कैल जाइत छलाह? उत्तर मुख्यतः हुनक विषय सभक चयनमे निहित अछि। सर्वप्रथम ओ तीन महकाव्यात्मक उपन्यासक सफलताक संग ई प्रमाणित कैलनि जे जखन एकटा लेखक एक विशेष व्यक्‍ति अथवा परम्पराक विषयमे नहि लिखि एक पूर्ण जनसाधारणक विषय मे लिखैत अछि तखन पाठकक अधिकतम संख्या धरि पहुँचब बेसी सरल भ’ जाइत अछि। दोसर, ओ एहन किछु नहि लिखलनि जकर स्वीकार्यताक खण्डित होयबाक संभावना छल। यद्यपि ओ निरन्तर मानव उन्नतिक विषय मे लिखलनि, ओ एक परम्परा-प्रेमी छलाह जे राष्ट्रक मनमे बड़ बेसी गम्भीरतासँ बद्धमूल छल। औऱ अन्तमे ओ प्रत्यक्ष ज्ञान और अनुभवक आधारपर ग्रामीण बंगालक विषयमे लिखैत छलाह, जाहि सँ ओ चारिम और पाँचम दसकक पाठकक, जिनक जड़ि ग्राममे छल, निष्ठा जीति लेलनि।</p><p>ई नगरक निर्माण सामन्त सभ नहि कैलक। कलकत्ता जे कि जंगल थिक, ओ व्यापार और वाणिज्यपर फड़ल-फूलल अछि एवं ताराशंकर ई देखैबाक प्रयास कैलनि अछि जे कोना लोक व्यापार और वाणिज्यक आधारपर धनी भ’ जाइत अछि, ओ जमींदार सभक अनुकरण करबाक प्रयास करैत अछि एवं एहि तरहेँ नगरक उन्नतिमे नहि अपितु ओकर अपकर्षमे सहयोग दैत अछि। विषय-वस्तु अखनुक पाठक लोकनिक लेल दुगुना-रोचक अछि किएक तँ शोधकर्त्ता सभक माध्यम सँ हमरा लोकनि आब ई जानि गेल छी जे बंगाली लोक अठारहम शताब्दीक अन्त और उनैसम शताब्दीमे उत्साही उद्योगपति और व्यापारी छल। वास्तवमे बहुतो व्यापारी-गृह हुनके सभ द्वारा स्थापित कैल गेल अछि। जखन ओ लोकनि औद्योगिक पूँजीपति सभक आत्म-निर्वाचित भूमिकाक पालन करबासँ अस्वीकार क’ देलनि और ह्रासोन्मुख सामन्त सभक अनुकरण करबाक प्रयास कैलनि तखन ओ लोकनि राज्यक उद्योगक आर्थिक संरचनामे हिस्सेदारीक सुयोग गमा देलनि। ताराशंकरक ई निर्दिष्ट करब उचित अछि जे उनैसम शताब्दीक पुनर्जागरण ओहि ह्रासोन्मुख लोक सभक द्वारा नहि उत्पन्न कैल गेल छल जे अपन धन गणिका सभ पर व्यय करैत छल और अपन स्त्रीकेँ सतबैत छल। ताराशंकर जनैत छलाह जे एहि बेरओ भिन्न विषय उठा रहल और शहरक विकासक विषयमे पढ़बाक और अध्ययनकरबाक पश्‍चात् ओ विषय-वस्तुक संग न्याय करबाक प्रयास कैने छलाह।</p><p>ई एकटा उपन्यासकारक रूपमे हुनक सफलता और उपलब्धिक रहस्य छल। कथा कहबाक लेल ओ स्पष्ट ढंग अपनौलनि जाहिसँ हुनका आरो बेसी मदति प्राप्त भेल। मानव-मनक नाटकीय, विकराल और वक्र ढंगमे रुचि रखनिहार पाठक सभकेँ ओ मुख्यतः अपन कथा कहबाक सम्मोहक आकर्षित करैत छलाह। पाठकगण कथा सभक हुनक उत्कृष्ट पठनीयताक लेल पढ़ैत छल, पुनः ओहिमे सँ गम्भीर लोक रहस्यमय गम्भीरता और विस्तृत आयाम तकैत छल। पाठक प्रभावित छल कियैक तँ कथा और उपन्यास सभमे वर्णित लोक सभक अस्तित्वक विषयमे ओ जनैत छल मुदा ताराशंकरकेँ पढबासँ पूर्व ओ ई नहि जनैत छल जे हुनक ज्ञान मात्र सतही छल एवं जनबाक लेल अखनहु बहुत किछु शेष छल ।</p><p>ताराशंकरक भाषा सेहो एकटा गुण छल। हुनक भाषामे चातुर्य, कृत्रिमता और कलाकौशलक अभाव छलमुदा औजस्वी और समृद्ध छल। जाहि तरहेँ ओ संस्कृत निष्ठ शब्द सभकेँ बंगलाक चालू भाषाक संग मिलौने छलाह ओ सोलहम शताब्दीक ग्रामोत्पन्न कवि कविकंकण मुकुन्दराम चक्रवर्तीक स्मरण करबैत छल। एहि सुविख्यात कविक भाषा सेहो हुनक संस्कृत और ग्रामीण बोलीसँ घनिष्ठ परिचयक छाप रखैत अछि। हमरा सभक ग्रामीण लोक एवं ओहिमे निरक्षर सेहो अपन साधारण वार्तालापमे संस्कृत-निष्ठ शब्द सभक सुगमतासँ व्यवहार करैत अछि। हुनका सभक द्वारा व्यवहृत शब्दावली ओहि महाकाव्य, मिथक शास्त्र और पुराण सभक परम्पराक वहन करैत अछि जकरा संग ओ पलैत-बढ़ैत छथि। एवं अन्ततः जेहन कि पहिनहि स्पष्ट कैल गेल अछि, ताराशंकर साधारण लोक सभ द्वारा व्यवहृत शब्द और भाषा पद्धतिसँ युक्‍त जीवन्त भाषाक सफलतापूर्वक प्रयोग कैनिहार प्रथम लेखक छलाह। दीर्घ समय धरि साहित्यमे प्रवेश सँ वंचित ई जीवित भाषा ताराशंकर द्वारा वयवहृत भ’ कय बंगला भाषाक एक अरक्‍तक शून्यताक अवस्थासँ ओखर पुनरुज्जीवनक दिस संभावनाक नव आयाम खोलि देलक। एक कृषक अथवा एक मलाह द्वारा व्यवहृत उपयुक्‍त और ओजस्वी शब्दावलीक व्यवहार करबाक लेल लेखकेँ एकटा कृषक अथवा मछुआरा हैब आवश्यक नहि अछि। मध्यम वर्गीय एक लेखककेँ ताराशंकरक ज्ञान और अनुभव नहि भ’ सकैत अछि, तथापि साधारण लोक सभक विषयमे लिखैत ओ हुनक भाषा सीखि और लिखि सकैत अछि। आइ हमरा सभक लेखक ज्ञानक क्षमताक अनिवार्यताकेँ अस्वीकार करैत अछि और मात्र अपन अनुभवसँ लाभ उठबैत अछि जे कि बड़ सीमति अछि और वास्तविक जीवनसँ नहि केर बराबर अभिज्ञेय अछि।</p><p>और अन्ततः एकटा ग्रामक कथा कहनिहार सदृश ताराशंकर बड़ वास्तविकता औऱ तटस्थताक संग अपना तीन प्रधान उपन्यास सभक सदृश कथा कहलनि और एहि प्रकारेँ ऐतिहासिकताक बोध प्रदान कैलनि। पाँचो गाम और कहार सभक विषयमे उपन्यासकेँ पढ़ैत पाठक एहन अनुभव करैत अछि जे एक इतिहारसकार एक सम्पूर्ण जातिक उन्नति, अवनति, पुनरारम्भ और पुनरुत्थानक इतिहासक वर्णन क’ रहल अछि। ओ जाहि तरहक उपन्यास लिखलनि ओखरा लेल ई स्वयंमे एकटा कलात्मक उपलब्धि अछि।</p><p>ई सब हुनक पूजी छलनि। कतय ओ विफल रहलाह? विषय-वस्तुक चयनमे जखन ओ अपन प्रत्यक्ष अनुभवसँ, जाहि संग ओ पैघ भेल छलाह, सँ पृथक होइत छलाह तखन ओ पाठक सभ धरि पहुँचबामे और ओकरा द्रवित करबामे विफल भ’ जाइत छलाह। ई सत्य अछि जे बादमे ओ अपन चारू दिसक नगर-जीवनक अनुभवपर आधारित विषयपर लिखलनि। राष्ट्रीय घटना सभ, जेना दंगा और भारतक विभाजन, भारतक स्वाधीनता आदि एक मनुष्यक रूपमे हुनका उत्तेजित कैलक एवं ओ ओहि घटना सभक विषयमे लिखबाक लेल बाध्य भेलाह। मुदा एहि विषय सभपर हुनका ओहन अधिकार नहि छलनि जेहन जीवनक आरम्भिक अनुभव सभ सँ लेल गेल विषय सभपर छलनि। ओ १९३३ ई.मे जखन पैंतीस वर्षक भ’ चुकल छलाह तखन कलकत्तामे रहबाक लेल आयल छलाह। ओहि समय धरि हुनकर मन स्थिर भ’ चुकल छल।</p><p>प्रधान उपन्यास सभमे सेहो हुनकर विफलता एहि बातमे निहित छल जे राष्ट्रीय जीवनमे उद्योगक भूमिकाकेँ ओ ओतेक नीक जकाँ नहि बुझि सकल छलाह जतेक नीक जकाँ कृषिक भूमिकाकेँ बुझैत छलाह। क्रमबद्ध गणना और जनगणना वृत्तान्त ई दर्शबैत अछि जे बीरभूममे कखनो कोनहु पैघ उद्योग नहि छल। जिलामे मात्र चाउरक अनेक कारखाना अछि। स्टेशनपर रेलवे यार्ड अछि। यदि ई तथ्य अछि तखन हुनक उपन्यास सभक पात्र कोन तरहेँ ओहि जिलामे स्थित औद्योगिक क्षेत्र सभमे जा सकैत अछि? उद्योग कृषि मजदूर सभकेँ आकर्षित करैत अछि, ई एक तथ्य अछि मुदा बीरभूममे नहि। अधिकारिक वृत्तान्त और स्वीकृत तत्व सभक अनुसारेँ ई ज्ञात होइत अछि जे ओतुका लोक भूखसँ मरबाक उपरान्तो अपन जिला नहि छोड़ैत अछि। भ’ सकैत अछि जे ताराशंकर कृषि मजदूर सभक औद्योगिक क्षेत्र दिसि जायबकेँ प्रमाणित तथ्य स्वीकार क’ लेने होथि और एकरा अपना पुस्तक सभमे प्रवेशित कैने होथि अथवा संभवतः हुनक जिलामे की भ’ रहल छल ई बुझबामे ओ विफल रहल होथि।</p><p>हुनक शैलीक अभावक विषयमे बहुत किछु कहल गेल अछि। ई सत्य अछि जे प्रेमेन्द्र मित्रक लघु कथा सभमे अथवा माणिक बनर्जीक "पुतुल नोचेर इतिकथा" जकाँ ओ अपना शैलीपर अधिकार नहि रखलनि मुदा ताराशंकरकेँ हुनक शैली मात्रक लेल नहि पढ़ल जाइत अछि। आन लेखक अपन साहित्यिक विचार सभकेँ शैलीगत ढंगसँ व्यवस्थित क’ अभिव्यक्‍त करैत अछि। ताराशंकरमे भावना हुनक लेखनीपर शासन करैत अछि औऱ ओ एकर परवाहि नहि करैत छथि जे भावनाक तरंगकेँ ओ कोन तरहेँ अभिव्यक्‍त करैत छथि। हुनक साहित्यिक विचार, मुख्य रूपेँ हुनक प्रधान लघु-कथा सभमे, एक नाटकीय ढंग सँ व्यवस्थित भ’ क’ अबैत अछि। मुदा दुर्भाग्य ई अछि जे हुनक भाषा और कथा कहबाक ढंग जे ग्रामीण विषयक लेल सर्वाधिक उपयुक्‍त अछि, आन विषयमे गम्भीर पाठककेँ प्रभावित करवा मे विफल रहैत अछि। जखन कोनो लेखक अकाल, युद्ध, साम्प्रदायिक दंगा और भारतक विभाजन सन स्थानीय विषयपर लिखैत अछि औऱ जीवनक विभिन्न क्षेत्रक प्रतिनिधित्व करैवला पात्र सभक रचना करैत अछि तखन ओकरा ई बुझबैक चाही जे समसामयिक लोक एकटा समसामयिक भाषामे गप्प करैत अछि। कोनो क्षणिक बातक वर्णनक लेल पुराण या पुराकथाक मददि लेब सदिखन पर्याप्त नहि अछि। सम्भवतः एक भिन्न प्रकारक सादृश्य और बिम्ब एकटा आधुनिक नर अथवा नारीक द्विविधाकेँ नीक तरहेँ अभिव्यक्‍त क’ सकत। ताराशंकरक भाषा समयक संग नहि चलैत अछि, यद्यपि हुनक विचार चलैत अछि। हुनका सन उच्चकोटिक लेखक ओही लापरवाह शैली और बोझिल भाषामे सालो धरि लिखैत रहल, एवं विषय-वस्तुक माँगक अनुसारेँ शैलीकैँ सुधारबाक और भाषाकेँ बदलबाक परवाहि नहि कैलक, ई देखब एखटा दुर्भाग्य थिक।</p><p>ने ओ अपन उपन्यास संभक संरचना और गठनपर ध्यान दैत छथि। गठनक दृष्टिसँ "गणदेवता", "पंचग्राम" और "धातृदेवता" सर्वोत्तम अछि। आन उपन्यास जाहिमे हुनक उत्कृष्टतम उपन्यास सभ मे सँ एक "हाँसुली बाँकेर उपकथा" सम्मिलित अछि, बेसीभाग स्थूल गठन वला अछि। ओ जतेक पैघ होइत अछि ओकर गठन ओतबे बेढंग भेल जाइत अछि। हुनक प्रधान उपन्यास सभकेँ छोड़ि, प्रायः सब पैघ उपन्यास, जेना "राधा" (नायिकाक नाम), "मंजरी ओपेरा (स्वामिनी मंजरीक नाम पर एकाट ओपेरा मण्डली) , नागिनी कन्यार काहिनी", "आरोग्य निकेतन", "योगभ्रष्ट", कथानकक प्रचुरतासँ लदल अछि। एहि उपन्यास सबमे ओ एकटा सोझ-सरल कथा कहबामे विफल होइत छथि, मूल कथानक उपकथा सभमे डूबि जाइत अछि और ई हुनक एकटा आन अभ्यास पुनरुक्‍तिकेँ जन्म दैत अछि। प्रायः ओ स्वयंकेँ दोहरबैत छथि या अनावश्यक वाकप्रपंचमे पड़ि जाइत छथि जे पुस्तककेँ पढ़ बामे अनावश्यक रूपेँ बोझिल बना दैत अछि। मुदा हुनक प्रधान कथा सभ एहि दोषसँ मुक्‍त अछि।</p><p>उपन्यासक रूप-विधानक दृष्टिसँ ई सब हुनक विफलता थिक। मुदा हुनक उपलब्धि हुनक विफलता सँ बेसी समय धरि जीवित रहत। यदि आधुनिक पाठक मात्र सतहपर हुनक अध्ययन करैत अछि एवं गहराईमे नहि जाइत अछि तँ ई एकटा खेदक विषय अछि। अपन तीन महाकाव्यात्मक उपन्यासक बलपर ओ आन लेखक लोकनिसँ बेसी समय धरि स्मरणीय रहताह कियेक तँ एकरा पढ़ि पाठक भारतक पुनराविष्कार करत, ओहि भारतक जे मूलतः अपन गामक दरिद्रतामे बन्दी अछि। ओ सभसँ बेसी समय धरि स्मरणीय रहताह, कियेक तँ ओ ओहि बड़ थोड़ सन भारतीय लेखक सभमे सँ छथि जे बंगला साहित्य अखन धरि देने अछि। हुनक प्रशस्त कैल पथ खुजल रहि सकत एकर उत्तर देब कठिन अछि, कियेक तँ एकरा लेल हुनका सन साहस और पौरुष, कर्मक प्रति हुनका सन पूर्ण लागव और पूर्ण निष्ठा दुर्लभ अछि। ई कोनो साधारण काज नहि थिक, कियेक तँ अतिमानव सभक युग तत्काल समाप्त भ’ गेल अछि एवं मात्र उमेद कैल जा सकैछ जे गम्भीर पीड़ाक मूर्तिमान रूप पश्‍चिम बंगालमेपुनः लेखक सभक एकटा नव पीढ़ी जन्म लेत जे अनजानहिमे सही, एकटा सम्पूर्ण देशक पीड़ा और एकटा सम्पूर्ण देशक दैन्य एवं संघर्षक विषयमे जखन-जखन लिखत तखन-तखन ताराशंकरक पथक अनुसरण करत। वास्तवमे जखन एहि तरहक भारतीय लेखक लोकनिक पीढ़ी समक्ष आयत मात्र तखनहि ताराशंकरक उपलब्धि पूर्ण हैत, ओहि सँ पूर्व नहि।</p></body></text></Doc>