<?xml-stylesheet type="text/css" href="home.css"?><Doc id="mai-w-media-MT00001(d)" lang="Maithili"><Header type="text"><encodingDesc><projectDesc>CIIL-LDCIL Maithili Corpora, Monolingual Written Text</projectDesc><samplingDesc>Simple written text only has been transcribed. Diagrams, pictures, tables and verses have been omitted. Samples taken from page 40-52 </samplingDesc></encodingDesc><sourceDesc><biblStruct><source><category>Aesthetics</category><subcategory>Biographies</subcategory><text>Book</text><title>tArAshaMkara baMdyOpAdhyAya</title><vol /><issue /></source><textDesc><type /><headline /><author>Mahashweta devi</author><editor>Bhimnath jha</editor><translator>Mahashweta Devi</translator><words>4178</words><letters>11928</letters></textDesc><imprint><pubPlace>New Delhi</pubPlace><publisher>Sahitya Akademi</publisher><pubDate>1996</pubDate></imprint><idno type="CIIL code" /><index>MT00001(d)</index></biblStruct></sourceDesc><profileDesc><creation><date /><inputter>H.S.Rupa</inputter><proof>Arun Kumar Singh</proof></creation><LangUsage>Maithili</LangUsage><ScriptUsage>Devanagari</ScriptUsage><wsdUsage><writingSystem id="ISO/IEC 10646">Universal Multiple-Octet Coded character Set(UCS).</writingSystem></wsdUsage><textClass><channel mode="w">print</channel><domain type="public" /></textClass></profileDesc></Header><text><body><p>एहि पुस्तक सभमे एक पूर्ण राष्ट्र और समाज नायक अछि। महत्त्वपूर्ण पात्र सभ एकहि आर्थिक स्तरक अछि। केन्द्रीय पात्र गरीब, पीड़ित, भूमिहीन और शोषित अछि एवं मुख्य घटना सभ ओकरे सभक चारू दिस घुमैत अछि। द्वारिका चौधरी, श्रीहरिपाल, दौलत शेख, मुखर्जी बाबू एवं किछु आन पात्र अपवाद अछि। कृषक सभक लेल ताराशंकरक सहानुभूति रूढिवादी मूल्य सभक मध्य पलल व्यक्‍तिक सहानुभूति अछि। परम्पराक अनुसरण हुनक रक्‍तमे अछि। ईलेखक द्वारा शिवशेखरकेँ देल गेल महत्त्व और देबूक चरित्रपर ओकर प्रभावक व्याख्या करैछ। मुदा जखन देबू कृषक सभक पीड़ा और शोषणक विरुद्ध प्रतिक्रिया देखबैत अछि तखन शिवशेखरक प्रभाव ओकर क्रियाक मार्गदर्शन नहि करैछ, ओ अपेक्षित ढंगसँ क्रिया करैछ। देबूक चरित्र-चित्रणमे हमरा सभकेँ साधारण लोक और ओकर मानसिक स्थितिक गम्भीर ज्ञानक दर्शन होइछ। कृषक वर्गक समाजमे देबू सन एकटा व्यक्‍ति प्राप्त शिक्षाक आधारपर स्वयंकेँ दोसरासँ थोड़ सन ऊँच और थोड़ सन भिन्न अनुभव करबाक लेल बाध्य अछि। शिक्षा कृषककेँ ओकर जड़ि सँ दूर ल’ जाइत अछि ओर ओकरा एकाकी बना दैत अछि। देबू निःसंदेह रूढ़िवादिताक लेल प्रवृत्त अछि मुदा एहन प्रवृत्ति मात्र सतह पर ओकर विचार सभकेँ प्रभावित करैत अछि, ओकर क्रिया सभकेँ नहि। मात्र ओ एवं इरशाद अन्त धरि कृषक सभक आन्दोलनक लेल निष्ठावान रहैत अछि। "हाँसुली बांकेर उपकथा’क करालीसँ अनिरुद्ध उत्तम अछि। ओ एक कृषक नहि थिक। ओकर जड़ि माटिमे नहि अछि। ओ एकटा लोहार अछि और स्वभावतः एवं तर्कसंगत रूपसँ ओ एकटा एहन ग्राम-समाजक विरोध करैत अछि जे आब जीवित नहि अछि और जे वर्तमानक क्रूर सत्यकेँ नकारैत भूतमे रहैत अछि। एही कारणेँ ओ आन गरीब ग्रामीण सभकेँ औद्योगिक रोजगारक खोजमे गाम छोड़ि क’ लगक शहरमे जयबाक लेल कहैत अछि।</p><p>बीरभूममे, गरीब गाम छोड़ि बीरभूमक दोसर शहरमे चलि जाइत अछि जाहिठाम रेलवे-यार्ड और चाउर-मिल सभ अछि। "उद्योग" और "औद्योगिक मजदूर" शब्दक ताराशंकरक व्याख्या पाठकक लेल बेसी स्पष्ट नहि अछि कारण जे जनगणना एवं आन विवरण सँ स्पष्ट होइत अछि जे चारिम दशकमे बीरभूमक लग निश्‍चितरूपेँ नाममात्रक कोनो पैघ उद्योग नहि छल। बीरभूममे चाउर-मिल सभ अछि और रेलसँ जुड़ल शहर सभमे रेलवे-यार्ड अछि। ओही विवरणसँ स्पष्ट होइछ जे बीरभूमक लोक आश्‍चर्यजनक रूपसँ रोजगारक लेल आन जिला सभमे प्रवास करबाक लेल अनिच्छुक अछि। पश्‍चिम बंगालक आन सभ जिला सभमे मात्र यैह जिला अछि जाहिमे प्रायः सभ लोक पीढ़ीसँ एकहि स्थानपर रहैत आयल अछि और शताब्दी धरि एकहि स्थांनपर रहब लोक सभकेँ दुराग्रही जकाँ पुरान रीति रेवाजसँ युक्‍त क’ दैत अछि। अखनो हमरा लोकनिक समय धरि बीरभूम मे सब दिनसँ भूमि सम्बन्धी समस्या सभ रहल अछि, किएक तँ बीरभूमक लोक अखनहु भूमिसँ आहार ग्रहण करबाक प्रयास करैछ। तेँ जखन ताराशंकर औद्योगिक मजदूरीक गप्प करैत छथि तँ हमरा लोकनि ई अनुमान लगा सकैत छी जे प्रवासी ग्रामीण या तँ रेलवे-यार्ड या चाउर मिल सभमे जाइत अछि।</p><p>ताराशंकर असाधारण विवेक और साहानुभूतिक संग कृषक सभकेँ पूर्ण अधःपतनमे जैबाक लेल बाध्य कयनिहार मन्द आर्थिक दिवालियापनक इतिहासकेँ चित्रित करैत छथि। जखन जमींदार एकजुट भ’ जाइत अछि तखन कृषक धर्मक भेद बिसरि जाइत अछि और इरशाद तथा श्रीहरि दुनू अपन वर्गक लोक सभक पक्ष लैत अछि। ताराशंकर उचित रीतिसँ लक्षित करैत छथि जे वर्गक निर्माण मात्र आर्थिक वर्गीकरणक आधारपर होइछ आन किछु नहि। जमींदारक विरुद्ध हड़ताल चलेबाक निर्णय ओकरा सभक द्वारा विफल कैल जा सकैछ जे साम्प्रदायिक भावना सभसँ खेलबाक लेल प्रेरित अछि। यदि ताराशंकर धर्मक और धर्मसँ जुड़ल विभिन्न, प्रथा सभक बड़ बेसी राग अलापैत छथि तँ ओ एहन एहिलेल करैत छथि जे ओ जे देखैत छथि सैह लिखैत छथि, की होयबाक चाही ई शायदे लिखैत छथि और एहन प्रथा हमरा लोकनिक समाज मे अखनो विद्यमान अछि। भारत मे इतिहासक प्रक्रिया जाहि तरहेँ काज करैत अछि ओकरा ओ नीक जकाँ बुझैत छथि। इतिहासक प्रक्रियामे कोनो समापन अथवा आरम्भक विन्दु नहि अछि। इतिहासक प्रक्रिया मुख्यतः पाछाँ और आगाँ-दू स्तरपर, प्राचीनमे सँ किछुकेँ त्यागैत, किछुकै रखैत अवं प्रगतिक नव आयाम सभकेँ प्राप्त करबाक प्रयासमे आगाँ बढ़ैत काज करैत अछि। देबूक शिवशेखरक लेल समर्थन एवं कृषक सभक लेल काज करब परस्पर विरोधी नहि अछि। अन्ततः भारतमे तथाकथित प्रबुद्ध लोकनि सेहो कर-सामुद्रिक एवं ईश्‍वरक जीवित अवतार सभसँ युक्‍त भ’ जाइत छथि। मात्र सिद्धान्तमे एकटा विचारकेँ छोड़ल और दोसरकेँ अपनाओल जाइत अछि। हमरा सभक मनक गहनतामे प्राचीन तथा मध्ययुग, आधुनिक युगक संग-संग निवास करैत अछि। वास्तवमे की घटित होइत छल ई ताराशंकरकेँ ज्ञात छलनि। ताहि हेतु हुनक कोनहु पात्र आमूल परिवर्तनक अनुभव नहि करैछ। घटित होइत परिवर्तन तर्कसंगत एवं स्वाभाविक रूपसँ एकटा क्रमिक प्रक्रियाक अनुसारेँ होइछ। श्रीहरि बेसी निष्ठुर एवं सत्ता प्रेमी भ’ जाइछ। दुर्गा, पुलिससँ देबूक रक्षा करैत अछि। ओ एकटा कामुक वेश्यासँ एकटा स्नेही व्यक्‍तिमे बदलि जाइत अछि किएक तँ देबू सभक संग वास्तविक शिष्टाचारसँ बर्ताव करैत अछि और पुरुष अथवा स्त्रीक चरित्रक सभसँ नीक पक्षकेँ उद्‍घाटित क’ सकैत अछि। यद्यपि आन लोक गाम छोड़ि क’ चलि जाइत अछि तथापि इरशाद और देबू नहि जाइत अछि। ओ बूझैत अछि जे अत्याचारीक विरुद्ध संघर्ष कखनो नहि भ’ सकैछ और ताहि हेतु अपारणीय विषमताक विरुद्ध संघर्ष आगाँ चलैत रहबाक चाही। स्वर्णा और गौड़ गामक सेवाक लेल आगाँ अबैत अछि। ताराशंकर गामक इतिहासकेँ देशक इतिहासक परिप्रेक्ष्यमे प्रस्तुत करैत छथि-एहि तरहेँ एहि सत्यकेँ बुझबैत जे गामक मन्द मृत्यु सम्पूर्ण देशक सामान्य विकासकेँ मन्द करबाक लेल बाध्य अछि।</p><p>दुनू उपन्यासक संरचना गठित और सुसम्बद्ध अछि। एहिमे पाठक केँ ऊबाबै और औझराबैवला नम्हर वर्णनात्मक शैली नहि अछि। दोसर किछु उपन्यास सभ जकाँ भाषा कतहु महत्त्वाकांक्षी और आडम्बरपूर्ण नहि भ’ क’ सरल अछि और ओहिमे बड्ड मितव्ययिता अछि। आन विशेषता सभमे सेहो ई पुस्तक सभ महाकाव्यात्मक अछि। स्वच्छन्दतावाद और प्रगीत तत्व पूर्णतः अनुपस्थित अछि। प्रतिपादनमे प्रशंसनीय विषय-निष्ठता अछि एवं वर्णनक संचालन निर्लिप्त अनासक्‍त रीतिसँ भेल अछि। देबूकेँ छोड़ि आन कोनहु पात्रकेँ दोसरासँ बेसीमहत्व नहि भेटैछ। लेखक सभ पात्रक संग समानताक व्यवहार करैत छथि। केन्द्रीय कथाक रूपमे किछु नहि अछि। पांचो गामक जीवनेसँ कथाक निर्माण होइत अछि। सब पात्र एवं ओकर जीवन-वृत एहि प्रकारेँ अन्तर्ग्रथित अछि जे ओहिमेसँ कोनहुँ एकटाक अभावमे एहि पुस्त्कक विषयमे सोचब संभव नहि अछि। लोक इतिहासमे मुख्य विषय वस्तु अछि। जखन ताराशंकर एहि दुनू उपन्यासक रचना कैलनि तखन ओ सर्वोत्कृष्ट कृति लिखलनि। ई दुनू महाकाव्यात्मक उपन्यासक रूपमे दीर्घ काल धरि जीवित रहत। उपन्यासक एहि क्षेत्रमे हुनक समर्थ अनुयायी हैत एहन सोचब कठिन अछि किएक तँ एकटा महाकाव्यात्मक उपन्यास लिखबाक लेल लोक, माटि, इतिहास और समयक यथार्थ ज्ञान होयबाक चाही जकर हमरा सभक लेखक लोकनि मे अखनो अभाव अछि। एहि प्रसंगमे एकमात्र लेखक सतीनाथ बनर्जी, जे "जागरी" और "धोनरी चरित मानस"क लेखक छथि, स्मरण होइछ मुदा ओ सर्वथा पृथक शैलीक लेखक छलाह। यद्यपि दोसरो अनुयायी होइतथि तँ ताराशंकरक उपलब्धि कम नहि हैत।</p><p>1929 ई. मे "कल्लोल" मे "राईकमल" लघु-कथाक रूपमे पहिल बेर प्रकाशित भेल छल। बादमे, ताराशंकर एकरा उपन्यासक रूपमे पुनः लिखलनि। हुनक साहित्यिक संस्मरण हमरा सभकेँ हुनक वैष्णव लोक सभक एवं ओकर सम्प्रदायक प्रति घनिष्ठ परिचयक विषयमे बतबैत अछि। वैष्णवक लेल प्रेम वैयक्‍तिक और सांसारिक नहि अछि। कृष्णसँ प्रेम, एकमात्र वास्तविक प्रेम अछि। उपन्यासक प्रारम्भहिमे ताराशंकर "गीतगोविन्द"क रचयिता सम्मानित वैष्णव कवि जयदेवक चर्चा कैलनि जे १२हम शताब्दीमे बीरभूमक वासी छलाह। जयदेवक समयोसँ पहिने जिलामे वैष्णव-सम्प्रदाय अपन आधार बनौनाइ शुरू क’ चुकल छल और चैतन्य महाप्रुक आगमन धरि ई सम्प्रदाय अपन गम्भीर आधार बना चुकल छल। अखनो वैष्णव-जीवन पद्धतिक किछु दृष्टिकोण सामान्य-जनकेँ आकर्षित करैत अछि। वैष्णव-वादमे जाति-प्रतिबन्ध नहि अछि। सब मनुष्य समान अछि। स्वामी विवेकानन्द वैष्णववादक प्रशंसा एहन धर्मक रूपमे करैत छलाह जे पददलित, बहिष्कृत और उत्पीड़ित सभकेँ आश्रय देने छल।</p><p>एक वैष्णव-बहुल गाममे कमलिनी अपन विधवा माय कामिनीक संग रहैत अछि। कामिनीक अपन आश्रम अछि जाहिठाम प्रोढ़ वैष्णव रसिकदास अबैत अछि। ओ कमलिनीकेँ रायकमल नाम दैत अछि। रायकमल धनाढ़य कृषक महेश्‍वरक पुत्र रंजनसँ प्रेम करैत अछि। जखन रंजन रायकमल सँ विवाह करबाक उद्देश्यसँ वैष्णव बनि जैबाक धमकी दैत अछि, महेश्‍वर रायकमल सँ अपन एकमात्र पुत्रकेँ छोड़ि देबाक याचना करैछ। कामिनी रायकमल और रसिकदास ग्राम छोड़ि दैत अछि और चैतन्य महाप्रभुक जन्म-स्थान नवद्वीप चलि जाइत अछि। ओहिठाम कामिनी अपन आश्रमक निर्माण करैत अछि। किछु समयक पश्‍चात् ओकर मृत्यु भ’ जाइछ। रायकमल रसिकदाससँ मात्र एहि लेल विवाहक’ लैत अछि, जे वृद्ध पुरुष सँ विवाह क’ ओ विवाहक शारीरिक पक्षसँ बचि सकै। मुदा रसिकदास सुप्त कामनाक उत्तेजनाक अनुभव करैछ जे एक धर्मपरायण वैष्णवक लेल पतन अछि। ओ सब नवद्वीप छोड़ि दैत अछि, और एम्हर-ओम्हर भ्रमण करबाक पश्‍चात् अपन गाम घूरि अबैत अछि जाहिठाम रायकमल पुनः आश्रमक निर्माण करैत अछि। रायकमल ई अनुभव करैछ जे रंजन ओकरा प्रति ओहन निष्ठावान नहि रहल जेहन कि ओ अछि। ओ वैष्णव बनि गेल अछि और पारोसँ विवाहक’ लेने अछि। रायकमल जयदेवक एक मन्दिरमे ओकरासँ भेँट करैत अछि औरदुनू एक भ’ जाइछ। आनन्दक अल्प समयक पश्‍चात् रंजन एकटा आन नवयुवतीकेँ ल’ अबैछ कियेक तँ ओ प्रेम-पंथक पुजारी अछि एवं ओकरा युवा संगी सभक सदिखन आवश्यकता रहैत अछि। रायकमल पूर्ण रूपसँ आश्‍वस्त अछि जे पार्थिव प्रेममे अपन निष्ठाकेँ ओझरायब मिथ्या अछि। आब ओ वास्तविक वैष्णवी बनि जाइछ और गीत गबैत अज्ञातक लेल प्रस्थान करैछ।</p><p>वैष्णववादक आध्यात्मिक और धार्मिक पक्षसँ उपन्यास, बेसी गम्भीरतासँ सम्बद्ध नहि अछि। अनाशक्ति और अस्वात्वात्मकता वैष्णव-प्रेम-दर्शनक एकटा विचित्र लक्षण अछि। रायकमलक कथा वस्तुतः प्रेम और रोमान्सक कथा अछि। पात्र, पार्थिव, तुच्छ वासनाक गुलाम एवं विश्‍वसनीय अछि। उपन्यासमे भक्‍ति कम एवं मानवीय पक्ष बेसी अछि। रायकमलक अपन एकमात्र प्रेमी रंजनकेँ छोड़बाक पश्‍चात् अन्तमे उपन्यास उन्नत भेल अछि। ओ एहन कहि सकैत अछि, मुदा ओ एकटा स्थाई प्रेमक खोजमे नहि जा रहल अछि, ओ रंजनकेँ छोड़ि दैत अछि कियेक तँ ओ रुकि क’ रंजनक अपक्षयक साक्ष्य नहि होमय चाहैछ। भाषा गीतात्मक अछि। रसिकदासक चरित्रक बड़ नीक चित्रांकन भेल अछि। रंजनक चरित्र किंचित अपूर्ण प्रतीत होइछ मुदा रायकमलक सृष्टिमे लेखक अपन सम्पूर्ण स्नेह अर्पित क’ देलनि। रंजनक प्रति ओकर एकपक्षीय प्रेम कथाकेँ आकर्षक और मर्मस्पर्षी बनबैत अछि। ई लघु उपन्यास संरचनात्मकताक दृष्टिसँ सुगठित अछि।</p><p>नाचयवला और गावयवला लोक ताराशंकरकेँ बड़ बेसी आकर्षित करैत छल। एहि लोक सभकेँ ओ अपन आँखिसँ देखने छलाह और जेहन उनमुक्‍त जीवन ओ सब व्यतीत करैत छल, मानवीय-प्रेमकेँ जेहन सर्वोच्च महत्त्व ओ सब दैत छल, ई कथा-सामग्रीक रूपमे हुनका आकृष्ट कैलक। जखन कखनहु ओ सांसारिक, जनसामान्य एवं तात्विक वासनाक गुलाम लोकक विषयमे लिखने छथि तखन ओ सर्वदा सर्वोत्कृष्ट रहल अछि। एकटा ग्रामीण कविक जीवन हुनका उपन्यासक सामग्रीक रूपमे प्रलोभित कैलक। बंगला साहित्यक सभसँ नीक रूमानी उपन्यास सभमे सँ एक "कवि" एकर परिणाम छल। पश्‍चिम बंगालक "कवियल" अथवा कवि-संगीतकार ई प्रमाणित करैत अछि जे हमरा सभक वेद, लोक-साहित्य, दन्तकथा, पौराणिक कथा और लोक-कथाक संग पुस्त धरि विस्तृत दीर्घ परिचयक कारणेँ अनपढ़ सेहो उच्च श्रेणीक कलात्मक प्रौढ़ता प्राप्त क’ सकैत अछि। भारतक अनपढ़ लोक कोनो तरहेँ अशिक्षित अथवा असंस्कृत नहि अछि। कला और संस्कृतिक लेल ओकर संवेदनाशीलता उच्च श्रेणीक अछि। "कवियल" स्वतः प्रवर्तित गीत रचैत अछि एवं ओकरा धुनपर बैसबैत अछि। कविक मध्य झगड़ा अथवा "कविर लड़ाई"क समानार्थ भारतक आन भाग मे सेहो अवश्ये हैत। दूटा कवि-संगीतकार द्वारा निर्देशित दूटा समूह गीत गाबि क’ और गीत सभमे प्रश्‍न जकरा लेल विपरीत दल शीघ्र रचित गीतमे उत्तर दैक, राखि क’ एक-दोसराकेँ पराजित करबाक प्रयास करैत अछि। "कवि" १९४४ ई. मे. प्रकाशित भेल छल। एहि उपन्यासकेँ लिखबासँ पूर्व ताराशंकर एगारह वर्षसँ कलकत्तामे रहि रहल छलाह। उपन्यासक समय ओहि अवधिमे रखलनि अछि जखन प्रत्येक शहर अथवा नम्हर गाम सभमे सिनेमा घरक उदय नहि भेल छल। एहन समयमे ई कवि रचयिता एवं दोसर समूहक लोकसभक सांस्कृतिक एवं मनोरंजनक आवश्यकताक प्रबन्ध करैत छल। बीरभूममे लोक गीतक एकटा सम्पन्न परंपरा अछि एवं बीरभूमक "कवियल" समूह सभक जिलामे अखनो बड़ माँग अछि।</p><p>जखन एकटा डोम, एकटा अधम जातिक व्य़क्‍ति निताई कविक रूपमे जानल जाइत अछि तखन गामक लोक बड़ अचम्भित होइत अछि। अधम जातिक रूपमे जानल जायवला डोम एक समय स्थानीय सरदार सभक छायामे बड़ लड़ाकू होइत छल एवं सामंतवादक अंतक संगहि अपराधक जीवन अपनाय लेने छल। सरकार किछु जातिपर अपराधी होयबाक कलंक लगा देने छल। ई आश्‍चर्यजनक अछि जे कलंकित जाति नहि रहबाक पश्‍चात् डोम अपराधीक रूपमे जानल जाइत अछि, माताक पक्षसँ निताई एकटा खूनीक दोहित्र, एकटा डकैतक भातिज, पिताक पक्ष सँ एकटा आन डाकूक पौत्र एवं सौदा पर एकटा उचक्काक पुत्र थिक। ओ लम्बा, तगड़ा एवं रात्रिक मखमल सन अन्हार जकाँ कारीअछि। ओकर आँखि पैघ और कोमल अछि। ओकरा कविक रूपमे अपन क्षमता प्रमाणित करबाक अवसर तखन भेटैछ जखन प्रसिद्ध कवियल नोतनदास अट्टहासाक लोक सभ द्वारा आयोजित कविगानमे भाग लै सँ मना क’ दैत अछि। विरोधी दलक अग्रणी कवि महादेव ओकरासँ लाज बचेबाक लेल कहैत अछि। निताई पूर्णरूपसँ प्रभाव स्थापित क’ लैत अछि। ताबत धरि एकटा रेलवे कर्मचारी राजाराम, ओकर पत्‍नी एवं ठाकुर जी नामक ओकर भौजी निताईक एकमात्र प्रशंसक छल। ठाकुरजी निताईसँ मौन-प्रेम करैत अछि जे निताई जनैत अछि मुदा ओ अपेक्षित रूपेँ एहि प्रेमक प्रतिदान नहि करैछ कियेक तँ ओ विवाहिता अछि और एहिलेल सेहो जे निताईकेँ एकटा प्रसिद्ध कवि बनबाक गूढ़ अभिलाषा अछि। जखन निताई बाह्म दुनियाक लेल प्रस्थान करैछ तखन ठाकुर जी विक्षिप्त भ’ जाइछ और अनभिज्ञ गामवासी ओकरा नरकदूतसँ आविष्ट बुझैत अछि। जखन निताई एक प्रसिद्ध कवियल बनि जाइत अछि तखन ओकरा लग प्रेम झूमर दलक प्रसिद्ध गायिका और नर्तकी बसन्ताक रूप मे अबैत अछि। झूमर लोक गाम सभमे गबैत और नचैत घूमैत रहैत अछि। झूमर-सत्रक समाप्ति पर ओकरा सभक स्त्री ग्राहक सभक मनोरंजन करैत अछि। बसन्ताक आकर्षणसँ निताई मंत्रमुग्ध भ’ जाइछ। बसन्ता सब किछु एतेक तीव्रताक संग करैत अछि जेना पृथ्वीपर रहबाक लेल ओकरा लग बड़ कम समय अछि और जे समय अछि ओकर पूर्ण उपभोग क’ लेबाक चाही। ओ भरि राति शराब पीबैत अछि, नचैत अछि औऱ दहलाबै वला तीव्रता सँ स्वयं केँ अशक्‍त क’ लैत अछि। "ओकर आँखि विचित्र अछि। जखन ओकर आँखि शराबक उत्तेजनाकेँ व्यक्‍त करैत अछि तखन रक्‍तसँ डूबल छूरी जकाँ लाल और तीक्ष्ण भ’ जाइछ।" निताई ओकरा एक शांतिमय जीवन दैबाक लेल कृतसंकल्प अछि मुदा बसन्ता जनैत अछि जे ओकरा क्षय-रोग अछि और ओकरा मरैयेटा पड़तै। जीवनक प्रति निष्ठावान, ताराशंकर बसंताक हृदय-परिवर्तन नहि करबैत छथि। ओ जाहि तरहेँ मृत्युकेँ ग्रहण करैत अछि, ओ ओकरा भावनात्मक शिखर पर उन्नत क’ दैत अछि।</p><p>निताईक चरित्र दूटा स्त्रीक संग ओकर सम्बन्धक माध्यमसँ विकसित भेल अछि। निम्न कुलमे जन्म ओकरा एक मर्मस्पर्शी नम्रता देने छल। कवियलक रूपमे ओकरा प्रसिद्धिक उपरान्तो ओकरा अपन मूल जाति बिसरय नहि देल जाइत अछि। ओ जे गीत रचैत छल ओहिमे ओकरा अपन भावनाक निष्कृति भेटैत छल। बसन्ता और ठाकुरजीक चरित्र सहानुभूति और कुशल सूझ-बूझक संग रचल गेल अछि मुदा बसन्ताकेँ लेखकसँ बेसी सावधानी और मनोयोग भेटल अछि। दूटा प्रेम-प्रसंगक विविधताक मध्य निताईक चरित्र बड़ नीक जकाँ प्रकट भेल अछि। "कवि" मूलतः बंगालक एकटा कथा थिक। भारतक दोसरहु भाग सभमे सेहो निताईक प्रतिरूप हैत मुदा पृष्ठभूमि, घटनास्थल, गीत सभ लेखकक स्वदेश, बंगालक पश्‍चिमि भागक अछि। बंगला साहित्यमे एकरा उत्कृष्टतम रूमानी उपन्यास सभ मे सँ एक स्वीकारल गेल अछि। निताई और ओकर दूटा प्रेम-प्रसंगक रूमानी त्रासदीक संग-संग लेखक द्वारा एकटा त्रासदीक कथा सेहो अन्तर्ग्रन्थित कैल गेल अछि। ई एकटा मनुष्यक तथाकथित निम्नजातिक होयबाक त्रासदी अछि जे एहि घोर जातिवादी समाजमे अपन प्रतिष्ठा प्राप्त करबाक लेल संघर्षरत अछि। गुणी और प्रतिभासम्पन्न होयबाक उपरान्तो सम्पूर्ण उपन्यासमे निताईक जीवनकेँ ओकर कुलक छाया निष्प्रभ रखने अछि। ताराशंकरक उत्कृष्ट पुस्तक सबमे नायक और नायिका साधारण, पद-दलित और निर्धन लोक अछि। एकर उपरान्तो ओ अखनो भारतक प्रतिनिधित्व करैत अछि और ताहिहेतु अपन सम्पूर्ण क्षेत्रीयताक संग ताराशंकर अपन उपन्यासक माध्यमसँ भारतीयताक बोध करयबामे सफल भेलाह। ई कहब मिथ्या नहि हैत जे हुनक उत्कृष्तम उपन्यास स्वरूपमे वस्तुतः भारतीय अछि कियैक तँ हुनक पुस्तकसँ साधारण लोक सभसँ परिचित भ’ हमरा सभकेँ भारतकेँ जनबाक अवसर भेटैत अछि।</p><p>"हाँसुली बाँकेर उपकथा" अखन धरि ताराशंकरक उत्कृष्टतम कथा-साहित्यमे सँ एक कृतिक रूपमे स्वीकृत भ’ गेल अछि एवं बंगला साहित्यमे सेहो।</p><p>बीरभूम जिला द’ क’ बहैत ‘कोपाई’ नदी एकटा तीक्ष्ण मोड़ घुमि गेल अछि और ई मोड़ अनमन ‘हँसिया’ आकारक कण्ठा जकाँ लगैत अछि जे ग्रामीण महिला सभ द्वारा पहिरै वला आभूषण "हँसुली" क नामसँ जानल जाइत अछि। मोड़क द्वारा निर्मित पट्टी बाँसक सघन झाड़ीसँ आच्छादित अछि। अंगरेजीक "बम्बू" केँ बंगलामे "बाँस" कहल जाइत अछि ताहिहेतु निकटवर्ती गाम बाँसबाड़ीक नामसँ जाइत अछि। एहि गामक मालिक जंगलक जमींदार अछि और ई एकटा उपजाति, भूमिहीन, खेतिहर मजदूर, कहार सभ द्वारा किरायापर लेल जाइत अछि। ग्राम माता सुचाँद अतीतक प्रतिनिधित्व करैत अछि। ओ आशुविश्‍वासी कहार सभसँ हँसिया मोड़क दन्तकथाक वर्णन करैत अछि। कहार सभक मुखिया बनवारी पुरान पद्धतिक अनुयायी अछि। ओ सामन्ती कानूनकेँ मनैत अछि और ग्रामीणक एहि शोषण और गरीबक जीवनकेँ छोड़ि लगक रेलवे-यार्डमे औद्योगिक मजदूरी, जे सरलतासँ प्राप्त अछि कियेक तँ दोसर विश्‍वयुद्ध चलि रहल अछि और औद्योगिक रोजगार पायब सरल अछि, केर खोजमे जएबाक विरोध करैत अछि। एकटा युवा विद्रोही कराली वर्त्तमानक प्रतिनिधित्व करैत अछि। ओ कहार जीवनक वास्तविकतासँ पूर्णरूपेण सचेत अछि। ओ गाममे रहैत अछि मुदा बनवारी और पुरान मान्यता सभक विरोध करैत अछि। ओ रेलवे-यार्डमे काज करैत अछि और ओहि ग्रामीण सभकेँ तुच्छ बुझैत अछि जे वर्त्तमानमे जीबासँ अस्वीकार करैत अछि। बनवारी और करालीमे पहिल संघर्ष तखन होइत अछि जखन कराली एकटा नम्हर दुबोइया, जकरा ग्रामीण ग्राम देवता या कर्त्ता रक्षित मानैत अछि, केँ मारि दैत अछि। जखन कराली ओहि देवतासँ दण्डित नहि होइछ वीरताक लेल ओकरा पुलिस-दरोगा द्वारा पुरस्कार देल जाइत अछि, तखन बनवारी अपन प्रतिष्ठा गमा दैत अछि। तत्पश्‍चात् गामक सामाजिक संहिताक तिलांजलि दय ओ एकटा व्यक्‍तिक पत्‍नी पाखीक संग प्रस्थान क’ जाइत अछि। बनवारीकेँ डर अछि जे कराली ओकर एक सशक्‍त प्रतिद्वन्द्वी भ’गेल अछि। ओ कराली और पाखीक विवाहक व्यवस्था क’ करालीकेँ अपनापक्षमे अनबाक प्रयास करैत अछि। ग्राम प्रधान, करालीकेँ अनुदान द’ क’ ग्रामीणक क्रोध अपनापर ल’ लैत अछि। मुदा कराली आपस लौटब अस्वीकार करैत अछि। ओ ओहि पुरान दुनियाकेँ अस्वीकार करैत जाइत अछि जाहिमे मे कहार दासोचित अज्ञनतामे जीवैत अछि। जतय धरि करालीक प्रश्‍न अछि ओकर लोक बनवारी और सुचाँद द्वारा रचित एकटा काल्पनिकताक दुनियाँमे जीबैत अछि।</p><p>मात्र सुचाँद हँसुली मोड़क दन्तकथा जनैत अछि। एक समय ई स्थान अँगरेज नील रोपक सभक छल। कहार ओकरा सभक लेल काज करैत छल और ओकरा सभकेँ काश्तकारीपरभूमि देल जाइत छल। जखन बाढ़ि मे बगान दहि गेल और रोपक मरि गेल तखन अन्ततः जंगलक घोष परिवार बगानक भूमि कीनि लेलक और कहार सभकेँ काश्तकार बनैने रहल। कहार भूमिपर अधिकार नहि रखैत अछि, ओ भूमि जौतैत अछि एवं मजदूरीक रूपमे पाइ और धान प्राप्त करैत अछि। जमींदार ओकरा सभक अज्ञानताक लाभ उठबैत अछि और ओकरा सभसँ पालकी ढोअवैत अछि औऱ जखन आवश्यकता होइत अछि, बेगारी करबैत अछि एवं एही तरहेँ आन सभ काज सेहो। मात्र कराली जमींदार सभक खेलकेँ बुझैत अछि मुदा कहार यथार्थमे पैर राखयसँ डेराइत अछि। बनवारीसँ प्रेरित ओ विवेकशून्य भ’ कय सामन्त प्रथाक अनुसरण करैत अछि। जखन बनवारी ई स्पष्ट अनुभव करैत अछि जे कराली कखनहु ओकर सहायक नहि बनि सकत तखन ओ पुनः विवाह करैत अछि। पुत्र प्राप्त करबाक उद्देश्यसँ एहि विधवा युवतीसँ ओ विवाह करैत अछि, जकरा ओ अपन पैतृक सम्पत्ति प्रदान क’ सकय। ओकर पहिल पत्‍नी मरि जाइत अछि। कराली ओकर दोसर पत्‍नीक संग भागि जाइत अछि। बनवारी ओकरासँ लड़ैत अछि मुदा लड़ाई हारि जाइत अछि। महीनो बीमार और कष्टक अवस्थामे पड़ल रहबाक पश्‍चात् जखन ओ स्वस्थ होइत अछि तँ देखैत अछि जे ओकर पुरना दुनिया समाप्त भ’ चुकल अछि। ओ जकर विरोध करैत छल से युद्ध पूरा क’ देलक अछि। युद्धकालीन निर्माण-कार्य ठेकेदार सभकेँ एहि सुदूर गामक दिसि आकर्षित कैलक। १९४२ ई. क चक्रवात पहिनहि गामक फसिलकेँ नसट क’ चुकल अछि। लोक सभ रेलवे-यार्डक लेल गाम छोड़ि देलक कियैक तँ जमींदार सब ओकरा सभक हितक रक्षा करैसँ अस्वीकार क’ देलक अछि। करालीसँ प्रेरित ठेकेदार सब गाछ एवं बाँसक उपवन काटि देलक अछि। एतबा धारि जे ग्राम देवताक वास-स्थान, पवित्र बेल वृक्ष सेहो काटि क’ खसा देल गेल अछि। बनवारी मरि जाइत अछि। कराली ओहि कहार सभक नव नेता बनि जाइत अछि जे अपन पृथक स्मिता हेराय कय मजदूर सभक एक पैघ संस्थामे विलीन होयबाक लेल बाध्य भ’ जाइत अछि। सुचाँद भिखारिन बनि शहर चलि जाइत अछि जतए भीख मँगैत हँसुली मोड़क दंतकथाक अन्तक वर्णन करैत रहैत अछि।</p><p>ई कथा पुस्तकक भाव प्रस्तुत करैत अछि। शीर्षक बतबैछ जे ई एकटा दन्तकथा थिक। दंतकथा अतीत आ वर्त्तमानक नहि होइछ। ओ सर्वकालीन होइत अछि। हँसुली-मोडक दन्तकथा वस्तुतः एक सर्वकालिक कथा थिक-एकटा छोट समुदायक एकटा पैघ एवं प्रभावी समुदायसँ पराजय स्वीकार करबाक कथा। बनबारी और कराली दूटा प्रधान पात्र अछि मुदा पुनः उपन्यासक नायक सम्पूर्ण जनता अछि। आधुनिक बात-व्यवहारसँ पूर्ण अनभिज्ञताक कारणेँ कहार सब जमींदार, ठेकेदार एवं उद्योगपति सभक सबजहिँ शिकार बनि जाइत अछि। ओ सब प्रकृतिक बात-व्यवहारसँ घबड़ा जाइत अछि और आश्‍वासनक लेल अपन अशक्‍त देवता लग दौड़ैत अछि। सुचाँद ओकरा सभक आदिमवादक प्रतिनिधित्व करैत अछि। बनवारी सामंत सभक अधीन स्वामीभक्‍त कृषकक अंतिम अवशेषक प्रतिनिधित्व करैत अछि। बनवारीक लेल देवता जमींदार एवं पुरान बात-व्यवहार सभ अलंघनीय अछि। ओ हमरा लोकनिक कृषक वर्गक एक अति यथार्थ प्रतीक थिक जे घटना सभक क्रमकेँ ओकर वैधतापर कखनहु बिना कोनो संदेहक स्वीकार क’ लैत अछि। तथापि ओ एक गरिमामय चरित्रक स्वामी अछि जे ठेठ भारतीय अछि। सुचाँद एकटा आद्यरूपी चरित्र अछि। ओ सब किछुक व्याख्या क’ सकैत अछि किएक तँ ओकरा प्राचीन देवता सभक बात-व्यवहार ज्ञात अछि। ओकरा लेल दुबाइयो देवताक रक्षित तथा चक्रवात और आक्रमण पाप कैनिहार कहार सभक लेल उचित दण्ड थिक। हमरा लोकनिक ग्राम एहन महिला सभसँ भरल अछि मुदा बंगला साहित्यमे एहिसँ पूर्व कहियो सुचाँद सन सशक्‍त और सजीव प्रतिकृति नहि भेटल अछि। लेखक एहन दावा कैलनि अछि जे ओ सुचाँदकेँ प्रत्यक्ष जीवनसँ लेलनि अछि। विद्रोही कराली भविष्यक मूर्त्तरूप अछि। बनवारीक विरोधीक रूपमे चित्रित कैल गेलाक पश्‍चातो ओ वृद्ध ग्राम-प्रधानसँ बेसी भिन्न नहि अछि। ओ सेहो कहार सभक नेतृत्व करै चाहैत अछि। उपन्यासक अन्तमे ओ परित्यक्‍त ग्राममे आपस जाइत अछि और पुनः ओकर निर्माणक सपना देखैत अछि। कराली "गणदेवता" और "पंचग्राम"क अनिरुद्धमे एकटा अन्तर रखैत प्रतिध्वनित करैत अछि। अनिरुद्धक मामिला मे विद्रोह सम्पूर्ण अछि कियेक तँ एकटा लोहार होयबाक पश्‍चातो ओ माँटिक प्रति निष्ठाक भावनासँ कखनहु शासित नहि भेल अछि। जखन कि कराली एक विद्रोही रहितहुँ माँटिसँ बद्धमूल अछि यद्यपि ओ ई नहि जनैत अछि। स्वयंकेँ जनबाक लेल ओकरा पुरान व्यवस्था अवं ग्रामक नाश करय पड़ैत अछि। अन्तमे ओ ई अनुभव करैत अछि जे ओकर जड़ि बहुत किछु माँटिमे अछि।</p><p>कहार सभक जीवनक चित्रण गम्भीर अन्तर्दृष्टि और स्नेहक संग कैल गेल अछि। गरीब एवं शोषित होयबाक पश्‍चातो ई अल्पसंख्यक समाज अनेक विषमताक विपरीत एकटा सम्पन्न जन-जातीय सभ्यताक अवशेषकेँ सुरक्षित कैने रहल। अपन दयनीय जीवनकेँ ओ गीत और नृत्यसँ अनुप्राणित करैत अछि। ओकरा सभक मुख्य आनन्दोत्सव कृषिपर केन्द्रित अछि। ओकरा सभक नैतिकताक कोटि ओहि पैघ समूहक अवलोकित कोटि सँ भिन्न अछि जाहिसँ ओ सभ घेरायल अछि। ओ मुक्‍त-प्रेमक सम्मान और आदर करैत अछि। ओकरा सभक पुरुष और महिला संग-संग मदिरा पान करैत अछि। ओकरा सभक पुरुष जखन भूखसँ मरै लगैत अछि तखन अपराधक जीवनमे लागि जाइत अछि। साधारण कृषक वर्गक विवर्ण जीवनक मध्यमे ओ जनजातीय सभ्यताक विरासतसँ अलंकृत जीवन जीबैत अछि। और एहन जीवन जीबैत ओ एखटा अन्तर्विरोधकेँ उत्पन्न करैत अछि। ओ अपन विशिष्टता ताबत धरि सुरक्षित राखि सकैत अछि जाबत धरि ओ वास्तविकताक माँगक विरोध क’ कय ओहि पुरान तौर-तरीकाक अनुसार जीवन जीबैत अछि जे समाप्त होयबाक लेल निराकृत अछि। जखनहि ओ आधुनिक तौर-तरीकाकेँ स्वीकारैत अछि तखनहि अपन विशिष्टता और अपन सांस्कृतिक परम्परा गमा दैत अछि। ताराशंकर देखोलनि अछि जे एहन घटित होइत अछि। ओ कोनो प्रश्‍न नहि उठोलनि अछि। तथापि ओ एकटा संगत विषय प्रस्तुत कैलनि। भारतमे निर्धन और शोषित जन-जाति अपन सम्पन्न सभ्यताक विरासतक लेल ख्यात अछि। ओ समूह सभ्यतामे बेसी सम्पन्न अछि जे पुरान तौर-तरीका सभक कठोरतासँ अनुसरण करैत अछि। मुदा, एहन करबामे ओ विलुप्त भ’ जाइत अछि। अपन विलोपनसँ बचबाक लेल ओ पैघ समाजमे विलीन भ’ जाइत अछि और अपन सांस्कृतिक विशिष्टता हेरा दैत अछि। आधुनिक तौर तरीका सभक संग समन्वय स्थापित करैत, आर्थिक समस्याक समाधान करैत अपन विशिष्टता कायम राखब-एहि असंभव केँ ओ कोना प्राप्त क’ सकैत अछि, ई प्रश्‍न उत्तरित नहि भेल अछि। कहार सभक छोट और विशिष्ट समाजक एकटा पैघ समाजमे विलीन भेनाइ ऐतिहासिक रूपेँ संसाधित अछि तथापि ई हमरा लोकनिक सहानुभूति उत्पन्न करैत अछि किएक तँ एहन संसाधनक पाछाँ एक गम्भीर त्रासदी अछि। सघन बाँसक उपवनसँ घेरायल हँसुली-मोड़ प्रतीकात्मक अछि। ई कहार सभक आधुनिक समयसँ रक्षा करैत अछि और ओकरा भूतकालसँ बान्हि क’ रखैत अछि। बाँसक उपवन काटि क’ खसा देल जाइथ अछि तखन कहार सब पुरान समयक मर्यादकेँ पार करैत अछि और बीसम शताब्दीक क्रूर वास्तविकतामे पैर रखैत अछि। ताराशंकर कहार सभक बोलीक प्रयोग कयने छथि जे बीरभूममे बाजल जायवला बोलीसँ गोचर अछि। एहन करबामे ओ जीवित भाषाक परिचय देलनि एवं बंगला लेखक लोकनि द्वारा पूर्णतः उपेक्षित एकटा पैघ समस्याक समाधानक पथ देखोलनि अछि। बंगालमे प्राचीन कालहिसँ कृषक, बुनकर, मलाह, बड़ही, कुम्हार एवं दोसर अनौद्योगिक श्रमजीवी लोक सभ अपन कालक सन्दर्भमे अपन पारिभाषिक शब्दावलीक प्रयोग कयने अछि। मात्र मध्यवर्ग तथा उच्चवर्ग अखन धरि बंगला साहित्यमे लेखक उत्पन्न कयने अछि। तेँ जखन एहन लेखक एकटा मछुआरा अथवा कृषकक विषयमे लिखैत अछि तखन ओ पुरान पारिभाषिक शब्दावलीक प्रयोग करैत अछि जे ओ ओहि विषयपर अपन परोक्ष ज्ञानसँ अथवा शब्दकोषसँ प्राप्त कयने रहैत अछि। एतबा धरि जे जखन मानिक बंद्योपाध्याय "पद्म नदीर माँझी" लिखैत छथि तखन ओ आन स्थान सभपर अपन विशिष्टता देखबैत छथि मुदा एकटा मलाह द्वारा प्रयुक्‍त शब्दावलीक संचालनमे नहि। तेँ बंगला साहित्यक प्रारम्भहिसँ एकटा जीवित भाषाक सक्रिय-विरासत साहित्यमे सतत् बाधित रहल अछि। मात्र बोलीमे लिखव पर्याप्त नहि अछि। संवद्ध लोक सभक प्रतिदिनक जीवनमे प्रयोग कैल गेल शब्दावलीक अनिवार्य रूपसँ प्रयोग होयबाक चाही। एहि प्रकारेँ आइ बंगला साहित्यक भाषा शून्य और क्षीण भ’ गेल अछि। मात्र उनैसम शताब्दीमे कालिप्रसन्न सिंहा, बीसम शताब्दीमे दिनेन्द्र कुमार रॉय एवं आधुनिक कालमे अद्वैत मल्ल बर्मन जीवित भाषाक सफल प्रयोग कैलनि अछि। मुदा एहिमे सँ क्यो पूर्ण विकसित उपन्यासकार नहि होयबाक कारणेँ हुनक भाषाक प्रयोग दोसर प्रभाव सभक लेल प्रशंसित भेल अछि मुदा बंगला साहित्यमे जीवित भाषाक प्रवेश करैबाक लेल नहि। ताराशंकर एहि भाषाक प्रयोग किछु प्रभाव मात्रक लेल नहि कैने छथि। ओ एकर प्रयोग साधारण तर्कक लेल कैने छथि जे ओ एकटा विशेष समुदायक विषयमे लिखि रहल छथि और तेँ ओहि समुदाय द्वारा प्रयुक्‍त भाषाक कैने छथि। उपन्यासक संरचना आरो परिष्कृत भ’ सकैत छल। पुस्तक बेसी संक्षिप्त भ’ सकैत छल। एहि सभ त्रुटिक संग सेहो ई हुनक प्रमुख उपलब्धिमे सँ एक एवं हुनक लिखल अंतिम महान पुस्तक रहि जाइत अछि। ओ बादमे किछु नीक पुस्तक सभ लिखलनि, मुदा महान नहि। ओ महानता तखन प्राप्त कैलक जखन ओ सामग्रीकेँ प्रत्यक्ष जनैत छलाह। सुचाँदकेँ ओ प्रत्यक्ष जीवनसँ लेने छलाह। स्त्रीक कोमल सहज वृत्तिकसंग जनमल, एकटा स्त्री जकाँ वेश-भूषा रखनिहार और व्यवहार केनिहार अद्‍भुत नासुवाला सेहो प्रत्यक्ष जीवनसँ लेल गेल अछि। जखन ओ प्रत्यक्ष अनुभव सँ लिखैत छलाह तखन ओ सर्वश्रेष्ठ लिखैत छलाह। ओ कखनहु पूर्व विमर्शित कला-कौशल पर अधिकार प्राप्त नहि कैलनि और जखन ओ एहन करबाक चेष्टा कैलनि ओ विफल रहलाह। मुदा कोनहु प्रमुख उपन्यासकार जकाँ हुनक अस्तगमन मन्द और क्रमिक छल।</p></body></text></Doc>